---
layout: post
title: Σαν Σήμερα γεννήθηκε ο Μάρκος Βαμβακάρης
categories: sansimera
date: 2020-05-10T17:38:48.225Z
author: Colibre
thumbnail: /images/uploads/markos.jpg
---
Γεννημένος στον συνοικισμό Σκαλί της Άνω Χώρας, στις 10 Μαΐου 1905, ο Μάρκος επρόκειτο να είναι το πρώτο από τα έξι παιδιά του Δομένικου και της Ελπίδας Βαμβακάρη.

Ο Μάρκος αναγκάζεται να εγκαταλείψει το σχολείο από πολύ μικρός, όταν στα χρόνια του Εθνικού Διχασμού ο πατέρας του κατατάσσεται στον Στρατό και εκείνος πιάνει δουλειά με τη μητέρα του σε ένα κλωστήριο. Τα επόμενα χρόνια, αφήνει τη Σύρο για τον Πειραιά.

Εγκατεστημένος στα Ταμπούρια, τα βράδια συχνάζει στους γνωστούς «τεκέδες», όπου και νεαρός ακόμη, το 1924 έρχεται για πρώτη φορά σε επαφή με το μπουζούκι. Το λαϊκό όργανο τον γοητεύει και αποφασίζει να μάθει να παίζει μόνος του, λόγω έλλειψης χρημάτων. Σύντομα θα παντρευτεί και την πρώτη του γυναίκα, τη Ζιγκοάλα, με την οποία, ωστόσο, θα πάρει γρήγορα διαζύγιο. Μάλιστα, θα την αντιπαθήσει όσο λίγους ανθρώπους, αφού μετά τον χωρισμό τους εκείνη είχε οικονομικές απαιτήσεις. Για να αποφύγει την κατάσχεση των πνευματικών δικαιωμάτων του από τις δικαστικές διαμάχες με τη Ζιγκοάλα, πολλές φορές ο Μάρκος Βαμβακάρης αναγκάζεται να καταχωρήσει τα τραγούδια του σε ονόματα φίλων, όπως του Σπύρου Περιστέρη και του Μίνωα Μάτσα. Για τη Ζιγκοάλα, ο ρεμπέτης θα έγραφε αργότερα το τραγούδι το «Διαζύγιο».

Ο Βαμβακάρης κατατάσσεται στον Στρατό το 1925 και μετά την απόλυσή του εγκαινιάζει μια μακρά περίοδο πλούσιας μουσικής παραγωγής, αφού μέχρι το 1933 θα γράψει πάνω από 50 τραγούδια. Μετά από μεγάλη πίεση του Σπύρου Περιστέρη, θα ηχογραφήσει στην Odeon τον πρώτο δίσκο με μπουζούκι στην Ελλάδα.

Την επόμενη χρονιά, ο ρεμπέτης δημιουργεί με τρεις φίλους του -τον Γιώργο Μπάτη, τον Στράτο Παγιουμτζή και τον Ανέστη Δελιά- ένα πρωτοποριακό για την εποχή μουσικό σχήμα με το όνομα «Η Τετράς η ξακουστή του Πειραιώς». Ο Βαμβακάρης θα ανοίξει το δικό του μαγαζί στα Άσπρα Χώματα, όμως ελλείψει άδειας από τις αστυνομικές Αρχές, θα αναγκαστεί να το κλείσει και για πρώτη φορά μετά από 20 χρόνια θα επιστρέψει στη Σύρο. Παίζει μουσική με τον Μπάτη για περίπου δύο μήνες σε ένα μαγαζί της παραλίας και αφού γυρίσει στον Πειραιά, γράφει τη «Φραγκοσυριανή».

Η περίοδος λίγο πριν από τον Β' Παγκόσμιο Πόλεμο ήταν και η πιο παραγωγική. Τα τραγούδια του έβγαιναν σε δίσκους και ο Μάρκος έγινε περιζήτητος. Αφού περιόδευσε στη Θεσσαλονίκη, στο Βόλο, στη Λάρισα, στα Τρίκαλα και σε πολλές ακόμα πόλεις, άρχισε εμφανίσεις στον Βοτανικό, μαζί με τον Γιάννη Παπαιωάννου, τον Κώστα Καρίπη και τον Στέλιο Κερομύτη.

Με την έναρξη του πολέμου, ο Βοτανικός έκλεισε και ακολούθησαν δύσκολα χρόνια. Το 1941 πέθανε ο αδερφός του Λεονάρδος και το 1942 η μητέρα του Ελπίδα. Την εποχή εκείνη, έπειτα από παρότρυνση της μεγάλης του αδελφής, ο Μάρκος παντρεύτηκε με ορθόδοξο γάμο τη δεύτερη σύζυγό του, τη Βαγγελιώ. Για το γεγονός αυτό αφορίστηκε από την καθολική εκκλησία και μόλις το 1966 του δόθηκε και πάλι η κοινωνία των Καθολικών. Τα δύο πρώτα παιδιά τους χάθηκαν πρόωρα. Το 1944 η Βαγγελιώ γέννησε τον Βασίλη και ακολούθησαν άλλα δύο αγόρια, ο Στέλιος το 1947 και ο Δομένικος το 1949.

Μετά τον πόλεμο, ο Μάρκος Βαμβακάρης άρχισε να βγάζει ξανά δίσκους σε διάφορες εταιρίες και όλοι γίνονταν ανάρπαστοι. Το 1954 αρρώστησε με βαριά αρθρίτιδα και σταμάτησε να παίζει. Όταν θέλησε να επιστρέψει, όλοι τον είχαν ξεχάσει. Η ελληνική μουσική βιομηχανία τον θεωρούσε «ξεπερασμένο» και δεν τον έπαιρνε κανένας σε κάποιο μαγαζί.

Η κατάσταση άλλαξε δραματικά το 1960, όταν έπειτα από πρωτοβουλία του Βασίλη Τσιτσάνη, κυκλοφορούν από την Columbia παλιά και καινούρια τραγούδια του Βαμβακάρη, τραγουδισμένα από τον ίδιο και από καλλιτέχνες όπως ο Γρηγόρης Μπιθικώτσης, η Καίτη Γκρέι, η Άντζελα Γκρέκα, ο Στράτος Διονυσίου, κ.ά. Το εγχείρημα σημείωσε τεράστια επιτυχία και ο Μάρκος είχε την ευκαιρία να ξαναδουλέψει και να δώσει συναυλίες σε πρωτόγνωρους για τους ρεμπέτες χώρους. Το 1966 έκανε την εμφάνισή του σε μπουάτ στην Πλάκα, ενώ ακολούθησε η συναυλία στο θέατρο «Κεντρικόν» το χειμώνα της ίδιας χρονιάς και στη συνέχεια πολλές εμφανίσεις στην Αθήνα και σε άλλες πόλεις της Ελλάδας.

Στις 8 Φεβρουαρίου του 1972, ο Μάρκος Βαμβακάρης πέρασε στην ιστορία, αφήνοντας μια τεράστια παρακαταθήκη.