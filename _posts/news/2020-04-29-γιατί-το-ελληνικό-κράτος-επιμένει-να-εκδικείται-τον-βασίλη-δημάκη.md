---
layout: post
title: Νίκη στον αγώνα του Βασίλη Δημάκη, ακολουθεί το κείμενο της δήλωσης του
categories: news
date: 2020-04-30T19:59:15.497Z
author: Colibre
thumbnail: /images/uploads/xpopaganda_vasilis_dimakis.jpg
---
Σήμερα 30/4/2020 και μετά την απόφαση του Συμβουλίου των Φυλακών Γρεβενών όσον αφορά την επαναμεταγωγή μου στις φυλακές Κορυδαλλού για την απρόσκοπτη συνέχιση των σπουδών μου, αποφάσισα να σταματήσω την απεργία πείνας και δίψας που έθεσε για δεύτερη φορά την υγεία μου σε κίνδυνο.

**Έχοντας απομείνει βία 59 κιλά**, περιμένω τα αποτελέσματα των αιματολογικών και άλλων συναφών εξετάσεων έτσι ώστε να διαπιστωθούν τυχόν συνέπειες από το απονενοημένο εγχείρημά μου για δεύτερη φορά, που σκοπό είχε όχι μόνο την προστασία των ατομικών μου δικαιωμάτων σε ο,τι αφορά την εκπαίδευση, αλλά και εν συνόλω των εκπαιδευτικών δικαιωμάτων όλων των κρατουμένων που δοκιμαζόμαστε ως φοιτητές κατά την κράτηση.

**Θέλω να διαβεβαιώσω όλους ότι ουδέποτε δημιούργησα ούτε προτίθεμαι στο μέλλον να δημιουργήσω προβλήματα σαν αυτά τα καταγέλαστα που κάποιοι αποπειράθηκαν να μου πιστώσουν.**Όσοι με ξέρουν, γνωρίζουν πολύ καλά ότι πάντοτε λειτουργώ τηρώντας αμεσοδημοκρατικούς κανόνες επιλύοντας κάθε πρόβλημα μέσω του διαλόγου, αποστρεφόμενος την αρχαία ελληνική ρήση «όπου δεν πίπτει λόγος πίπτει ράβδος». Αισθάνομαι εδώ την ανάγκη να μοιραστώ μαζί σας ότι**στα 41 χρόνια της ζωής μου είναι η πρώτη φορά που έχω βασανιστεί ως οντότηται τόσο βάναυσα**.**Και δεν εννοώ βέβαια από τη διοίκηση των φυλακών των Γρεβενών**: ίσα ισα, οι άνθρωποι εδώ αντιλαμβανόμενοι την κατάσταση μού φέρθηκαν τουλάχιστον δίκαια. Εννοώ την όλη αναξιοπρεπή διαδικασία μεταγωγής μου.

**Ως άνθρωπος**βρίσκομαι σε διαρκή αναζήτηση και εφαρμογή της αριστοτελικής μεσότητας, αποκηρύσσοντας – σύμφωνα με τη δική του τοποθέτηση επί των αρετών – κάθε έλλειψη και κάθε υπερβολή.**Παλεύω καθημερινά με τον εαυτό μου έτσι ώστε να γίνω ένας χρήσιμος, αλληλέγγυος και συμπαραστατικός καλός άνθρωπος για τους συνανθρώπους μου**. Ωστόσο, μετά τον αναξιοπρεπή και εξευτελιστικό βασανισμό που υπέστην, δεν ξέρω αν μπορώ να συγχωρήσω τους πραγματικούς υπαίτιους. Αυτό όμως που θέλω και αισθάνομαι την ανάγκη να πω σε όσους μεθόδευσαν την κατάφωρα άδικη και αναίτια μεταγωγή μου είναι ότι η ζωή έχει την τάση να επιστρέφει συμπεριφορές.

Οψόμεθα η ηγεσία των αρμόδιων Υπουργείων που διαχειρίζονται τα του σωφρονιστικού συστήματος να ενσκήψει στα διαχρονικά προβλήματά του, λειτουργώντας αναμορφωτικά. Πρέπει χτες να ελέγξει και να πάψει από τα καθήκοντά τους άμεσα όσους **λυμαίνονται το σωφρονιστικό σύστημα** με το αζημίωτο για πάνω από τρεις δεκαετίες οικογενειακώς, μη επιτρέποντας τη βελτίωση και την αναμόρφωσή του. Όταν αυτό συμβεί, θα μπορούμε να μιλάμε για σωφρονιστικό σύστημα υπαρκτό.

**Θέλω από καρδιάς να ευχαριστήσω** τον δικηγόρο μου Θανάση Καμπαγιάννη, αυτόν τον πρώτα απ' όλα υπέροχο άνθρωπο και έπειτα άριστο επαγγελματία. Του χρωστώ τη ζωή μου κυριολεκτικώς. Την **Έλενά μου**, τον φύλακα άγγελό μου. Την οικογένειά μου, που πάντοτε είναι εκεί. Τους βαθιά αλτρουιστές και δημοκράτες **καθηγητές μου**, έναν προς έναν, τους τιμώ. Τον κύριο **Πέτρο Δαμιανό**, διευθυντή του σχολείου Αυλώνα για την πολύτιμη προσφορά του, όπως τότε έτσι και σήμερα. **Τους φοιτητές από κάθε σχολή**, ιδιαίτερα του Πολιτικού για τα ακαριαία δημοκρατικά αντανακλαστικά τους, λειτουργώντας στην ουσία ως τοποτηρητές-φρουροί του πολιτεύματος ενάντια σε κάθε αντιδημοκρατική αυθαιρεσία όταν παρίσταται ανάγκη. Τους θαυμάζω και τους σέβομαι.**Όλα τα πολιτικά κόμματα που εξέδωσαν δηλώσεις** συμπαράστασης και ιδιαίτερα τον γραμματέα του ΜΕΡΑ-25 κύριο Γιάνη Βαρουφάκη για τη σημαντική παρέμβασή του επί του θέματος, καθώς και την κυρία Αγγελική Αδαμοπούλου, βουλευτή του ΜΕΡΑ-25 για την κατάθεση ερώτησης προς τα συναρμόδια Υπουργεία. Όλους τους πολιτικούς φορείς και συλλογικότητες, την Πρωτοβουλία για τα δικαιώματα των κρατουμένων και όλες τις οργανώσεις ανθρωπίνων δικαιωμάτων για τη θερμή και ανθρώπινη συμπαράστασή τους.

Τις υπέροχες και πάντα δίπλα μου καθηγήτριες του **ΓΕΛ Πατρών Δώρα, Μαρία και Τερέζα**, στις οποίες οφείλω τα πάντα. Τους καλλιτέχνες που προέβησαν σε δημόσιες δηλώσεις συμπαράστασης, τους ευχαριστώ από καρδιάς έναν προς έναν, καθώς και τον κάθε έναν πολίτη ξεχωριστά που βοήθησε με τη συμπαράστασή του στον αγώνα μου για ίσες ευκαιρίες στην εκπαίδευση αλλά και το συνταγματικό δικαίωμα της ελευθεροστομίας εν καιρώ δημοκρατίας.

Ειλικρινά η συμπαράστασή σας μου δημιούργησε ένα υπέροχο συναίσθημα δημοκρατικής πληρότητας και βαθιάς ευγνωμοσύνης που δεν μπορεί παρά να με κάνει καλύτερο άνθρωπο.

**Σας ευχαριστώ από τα βάθη της καρδιάς μου.**

Μετά τιμής,

Δημάκης Βασίλειος

Πηγή: EΦΣΥΝ



Τις προηγούμενες μέρες είχε προηγηθεί το παρακάτω άρθρο:

##### Γιατί το ελληνικό κράτος επιμένει να εκδικείται τον Βασίλη Δημάκη;

Του **Παναγιώτη Μένεγου**\
Πηγή: [Popaganda](https://popaganda.gr/postscripts/la-greca-bellezza-vasilis-dimakis/)

Ο**41χρονος Βασίλης Δημάκης, απεργός πείνας από τις 21/4 κι απεργός δίψας από χθες (27/4) το απόγευμα στις φυλακές Γρεβενών**, ενσαρκώνει τη μεγάλη αντίφαση του ελληνικού σωφρονιστικού συστήματος. Ή την πολλάκις ομολογημένη απροθυμία να παίξει τον ίδιο του τον ρόλο, αντί να λειτουργεί εκδικητικά δυσχεραίνοντας με κάθε τρόπο την επανένταξη των κρατούμενων στην κοινωνία.

Με αφετηρία το 1998 κι ένα έγκλημα τιμής που αφορούσε την αδερφή του, ο Δημάκης έχει περάσει περισσότερα από τα μισά χρόνια της ζωής του μπαινοβγαίνοντας σε κελιά. Ο σωφρονισμός απέτυχε πλήρως στην περίπτωσή του, οι ελληνικές φυλακές λειτούργησαν για πολλοστή φορά ως εκκολαπτήριο παραβατικής συμπεριφοράς – οι καταδίκες που ακολούθησαν για τον Δημάκη αφορούσαν ληστείες τραπεζών και καταστημάτων χωρίς διαπιστωμένη χρήση βίας ή θύματα.

Όπως συνήθως συμβαίνει, αυτό που δεν κατάφερε (ή απλά αδιαφόρησε) το σύστημα, το έφερε ο χρόνος. **Ο Βασίλης Δημάκης «μεταμελήθηκε» μόνος του**, αποφάσισε να στρίψει το τιμόνι της ζωής του αλλιώς. Άρχισε να διαβάζει μέσα στη φυλακή, κι αποφοίτησε με 19.9 από νυχτερινό σχολείο στην Πάτρα, μπαίνοντας (δεύτερος από τα νυχτερινά ολόκληρης της χώρας) στο Πολιτικό της Νομικής (Τμήμα Πολιτικών Επιστημών και Δημόσιας Διοίκησης).

Κι εκεί είναι που το κράτος ξεκινά να τον εμποδίζει…

Τον **Μάρτιο του 2018**, κι ενώ έχει πάρει έπαινο από την Ένωση Δικαστών και Εισαγγελέων κι έχει μεταφερθεί από την Πάτρα στις φυλακές Κορυδαλλού ακριβώς για να διευκολύνεται, το πειθαρχικό συμβούλιο των φυλακών του κόβει την εκπαιδευτική άδεια με το πρόσχημα ότι «δεν χρειάζεται η φυσική του παρουσία στην σχολή». Ο Δημάκης ξεκινά **απεργία πείνας (στην πορεία και δίψας), τις οποίες διακόπτει στις 31 και 8 ημέρες, αντίστοιχα**, έχοντας χάσει το 1/5 του συνολικού του βάρους, παίρνοντας τελικά από το υπουργείο Δικαιοσύνης «εγγυήσεις ότι θα λαμβάνει κανονικά στο εξής τις εκπαιδευτικές άδειες που δικαιούται ως κρατούμενος». Σε αυτόν τον μήνα αγωνίας ασκήθηκε σκληρή κριτική στην κυβέρνηση ΣΥΡΙΖΑ (και τον τότε υπουργό Κοντονή), η οποία κρύφτηκε πίσω από τον Νόμο και φάνηκε για εβδομάδες ανακόλουθη σε σχέση π.χ. με τη στάση της ως αντιπολίτευση στην υπόθεση Ρωμανού. Φυσικά, δεν έλειψε και η χορωδία του μισανθρωπισμού από τα δεξιά που στο φινάλε έψαλλε τα αναμενόμενα περί «κυβέρνησης που υποκύπτει σε εκβιασμούς εγκληματιών».

Για δύο χρόνια, ευτυχώς, ο Βασίλης Δημάκης δεν επανήλθε στην επικαιρότητα. Συνέχισε να εκτίει την ποινή του (20 χρόνια, σε λίγο καιρό θα μπορεί να θεμελιώσει αίτημα μείωσης), πέρασε 25 στα 25 μαθήματα στην σχολή, έγινε υπότροφος του ΙΚΥ, εξακολούθησε όμως να αποτελεί φωνή των συγκρατούμενών του. Ήταν **ο «γραμματιζούμενος» που μπορούσε να αρθρώσει λόγο για μικρές ή μεγαλύτερες διεκδικήσεις**. Συνέχισε να κάνει, δηλαδή, αυτό που φάνηκε τελικά ότι τον είχε βάλει σε περιπέτειες το 2018.

Η χώρα παρακολούθησε σήμερα με αγωνία [το διάγγελμα του Πρωθυπουργού για την σταδιακή άρση των μέτρων](https://popaganda.gr/newstrack/mitsotakis-4/). Κινούμαστε όλοι σε αχαρτογράφητα νερά, αγωνιούμε για την επόμενη μέρα, νοιαζόμαστε. Για όλους; Υπάρχουν κι εκείνοι που βρίσκονται στο περιθώριο. Οι άστεγοι, οι πρόσφυγες στις δομές και, φυσικά, οι κρατούμενοι. Ο Βασίλης Δημάκης πρωτοστάτησε στο αίτημα υγειονομικής προστασίας τους μέσω αποσυμφόρησης των φυλακών (με προτεραιότητα στα πλημμελήματα και τους κρατούμενους μεγάλης ηλικίας, κατηγορίες που δεν τον αφορούν για να του καταλογίσει κανείς ίδιον όφελος). Το μετέφερε δε και στη γενική γραμματέα αντεγκληματικής πολιτικής **Σοφία Νικολάου** όταν εκείνη επισκέφθηκε τις φυλακές Κορυδαλλού στις 30/3 κάνοντας μάλιστα δηλώσεις για αποφυλάκιση 1500 κρατούμενων προκειμένου «να πάρουν ανάσα οι φυλακές».

Τα μόνα μέτρα που εφαρμόστηκαν τελικά, παρά την σχετική Πράξη Νομοθετικού Περιεχομένου, ήταν η **απαγόρευση αδειών, επισκεπτηρίων κι εκπαιδευτικών δραστηριοτήτων**. Ο Δημάκης συνέχισε να είναι φωνή των διεκδικήσεων, συμμετέχοντας σε ειρηνική κινητοποίηση χαμηλής έντασης στις 14 Απριλίου (τόσο χαμηλής που δεν υπάρχουν καν αναφορές στα μίντια). Δύο μέρες μετά, το βράδυ της Μεγάλης Παρασκευής 16 Απριλίου, **άνδρες των ΕΚΑΜ μπούκαραν στο κελί του και τον μετέφεραν βιαίως** μέσα στη νύχτα, *«φορώντας ένα παπούτσι και μια παντόφλα»*, όπως καταγγέλλει ο συνήγορός του Θανάσης Καμπαγιάννης, στις φυλακές Γρεβενών – με άρθρο του μάλιστα στην ΕφΣυν αναρωτήθηκε αν η σωστή λέξη γι’ αυτό που συνέβη είναι «μεταγωγή ή απαγωγή». Ο Δημάκης μπήκε κατευθείαν στην απομόνωση στα Γρεβενά (υποχρεωτική καραντίνα 14 ημερών) και στις 21 Απριλίου ξεκίνησε απεργία πείνας για την «άδικη και παράνομη» μεταφορά του που φυσικά δεν του επιτρέπει να παρακολουθεί τα μαθήματα της σχολής του.

Ο **Θανάσης Καμπαγιάννης** έχει προβεί τις προηγούμενες ημέρες στην υποβολή υπομνημάτων προς το Υπουργείο Προστασίας του Πολίτη, τη Γενική Γραμματέα Αντεγκληματικής Πολιτικής, την Κεντρική Επιτροπή Μεταγωγών, ενώ έχουν γίνει οι σχετικές κοινοποιήσεις στον υπουργό Δικαιοσύνης και την υπουργό Παιδείας, αλλά και στα υπόλοιπα πολιτικά κόμματα και τους αρχηγούς τους (το Μέρα25 μάλιστα κατέθεσε κι ερώτηση – τα υπόλοιπα πλην ΝΔ έχουν εκδώσει ανακοινώσεις). Πλήθος καθηγητών πανεπιστημίου όπως οι Μιχάλης Σπουρδαλάκης (κοσμήτορας ΕΚΠΑ), Γιάννης Τασόπουλος (καθηγητής δημοσίου δικαίου στο ΕΚΠΑ), Παναγής Παναγιωτόπουλος, Τζένη Λαλιούτη, Αντώνης Μεταξάς, Γεώργιος Κ. Θεοδωρίδης (καθηγητές στο τμήμα Πολιτικής Επιστήμης και Δημόσιας Διοίκησης) έχουν προβεί σε δηλώσεις συμπαράστασης, επιβεβαιώνοντας «την ακεραιότητα του ανθρώπου Δημάκη» αλλά και την «επιμέλεια του φοιτητή Δημάκη». Ανακοινώσεις έχουν εκδώσει πλήθος ανθρωπιστικών οργανώσεων, δεκάδες είναι τα ψηφίσματα φορέων, ενώ μάλιστα **επικοινώνησε μαζί του μεταφέροντας τη συμπαράστασή της και η Μάγδα Φύσσα**.

Σύμφωνα με τον συνήγορό του, **ο Δημάκης έχει ήδη χάσει 8 κιλά** σε μια εβδομάδα και είναι αποφασισμένος και πάλι να το πάει ως το τέλος – η εκπαίδευση είναι κάτι που κέρδισε και η στέρησή της είναι καταφανέστατα περαιτέρω τιμωρία. Η προηγούμενη εμπειρία, ακόμα και με πρωταγωνιστή τον ίδιο, δείχνει ότι – έστω την ύστατη ώρα – πάντα βρίσκεται λύση. Αλλά πρέπει να φτάσουμε εκεί; Κι αυτό δεν είναι το μόνο οργισμένο ερώτημα που προκύπτει σήμερα, αλλά και μια σειρά από άλλα…

– **Πρέπει εν μέσω πανδημίας, να παίξουμε τη ζωή ενός νέου ανθρώπου**, που έχει κάνει πολλά λάθη αλλά τώρα «κάνει το σωστό», στα ζάρια της ιδεοληψίας;

– **Μπορεί να δώσει πολιτική λύση η κυβέρνηση** ή θα μείνει εγκλωβισμένη στον λαϊκισμό που επέδειξε με τον νόμο Παρασκευόπουλου και την αλλαγή του ποινικού κώδικα για να μη δυσαρεστήσει το υπερσυντηρητικό της κοινό;

– **Θα γίνει πιο συγκεκριμένη η Γενική Γραμματέας Αντιεγκληματικής Πολιτικής, Σοφία Νικολάου**, σχετικά με τις «αξιόπιστες πληροφορίες» που επέβαλλαν *«κατεπείγουσα ανάγκη άμεσης μεταγωγής από το Κατάστημα Κράτησης Κορυδαλλού Ι για λόγους δημόσιας τάξης, ασφάλειας και εύρυθμης λειτουργίας του Καταστήματος»*;

– **Για ποιον λόγο δεν απαντά από την περασμένη Παρασκευή στο αίτημα συνάντησης του συνηγόρου υπεράσπισης;** Για ποιον λόγο δεν τον δέχθηκε σήμερα που ζήτησε να τη δει μαζί με τον, δάσκαλο του Δημάκη, Πέτρο Δαμιανό; (Η απάντηση που τους δόθηκε είναι ότι όλοι είναι «απασχολημένοι σε συσκέψεις». Ο Θανάσης Καμπαγιάννης, σε τηλεφωνική μας συνομιλία, αναρωτήθηκε αν έχουμε φτάσει στο «ερντογανικό κεκτημένο», το ελληνικό κράτος να αρνείται να συνομιλήσει με εκπροσώπους απεργού πείνας και δίψας.)

**– Μπορεί να το αντέξει η κοινωνία μας αν πάει κάτι στραβά;**Η ερώτηση που κάνουμε κάθε φορά.

Παρότι η κυβέρνηση κάθε άλλο παρά έχει δείξει αυτούς τους σχεδόν 10 μήνες ότι τα ανθρώπινα δικαιώματα είναι προτεραιότητά της, φοβάμαι ότι είναι λάθος να τοποθετήσουμε την υπόθεση Δημάκη στο τραπέζι της πολιτικής αντιπαράθεσης. Ίσως είναι λάθος να τη βάλουμε ακόμα και στον άξονα αριστεράς-δεξιάς. Το συμπέρασμα είναι ότι απέναντι σε έναν άνθρωπο που διεκδικεί το δικαίωμα στην υγεία τη δική του και των συγκρατούμενών του, το δικαίωμα δηλαδή στον ελάχιστο αυτοσεβασμό, το κράτος για άλλη μια φορά αποδεικνύεται βαθύ, σκοτεινό, αυταρχικό, αντιδημοκρατικό.

Το ερώτημα τελικά, που συμπεριλαμβάνει όλα τα υπόλοιπα, είναι ένα:

Γιατί το ελληνικό κράτος επιμένει να εκδικείται ανθρώπους σαν τον Βασίλη Δημάκη;